\subsection{Graf jako algebraická struktura}
\label{ssec:graf-jako-algebraicka-struktura}

Snad poněkud tajemný název sekce v sobě skrývá jiný pohled na graf, než jsme
chovali doposud. Mimo jejich využití v modelování systémů, které lze
reprezentovat jako sítě uzlů a spojnic, jsou grafy též velmi užitečné ve více
\uv{abstraktních} údech matematiky. Představují totiž v jistém smyslu
\emph{nejvolnější} strukturu na množině, která je vůbec ještě užitečná.

Abychom osvětlili, co tímto výrokem míníme, uvážíme \emph{ještě další} pohled na
hrany grafu $G$. Záměrně jsme teď neuvedli množinu hran, neb o nich vůbec
nechceme takto přemýšlet. Samozřejmě, stále potřebujeme mít nějakou množinu $V$,
na níž onu strukturu stavíme; tu někdy přezdíváme \emph{bázovou}, protože
skutečně tvoří jakýsi \uv{základ} sestrojené struktury.

Intuitivně je příjemné nahlížet na množinové struktury jako na stavebnice.
Bázová množina jsou její díly (každý máme k dispozici, kolikrát chce\-me) a
způsob, kterým do sebe díly zapadají, je právě ona struktura.

Aniž si to pravděpodobně uvědomujete, narazili jste už v matematice na celou
řadu struktur. Jako příklad uveďme množinu celých čísel $\Z$ s operací
násobení. Zde $\Z$ je bázová množina a operace $ \cdot $ je struktura na $\Z$.
Definuje \emph{jeden možný způsob}, jak do sebe díly nazvané celá čísla
zapadají. Možná jste někdy přemýšleli o tom, co vlastně znamená slovo
\uv{operace}. V případě $ \cdot $ hovoříme o \textbf{binární} operaci, tedy o
operaci na \textbf{dvou prvcích}. Přirozeně, nic nám nebrání definovat si
operace na libovolném počtu celých čísel. Asi nejvíce přímočarý způsob, jak
definovat (binární) operaci, je přes zobrazení. Čili, $ \cdot $ je zobrazení
\[
 \cdot :\Z \times \Z \to \Z,
\]
které každou dvojici $(x,y) \in \Z \times \Z$ zobrazí na $x \cdot y$.

Zkusme teď podobným způsobem definovat hrany na množině $V$. Binární operace na
$V$ by znamenala zobrazení $V \times V \to V$, tedy zobrazení, jež dvěma
vrcholům přiřadí třetí vrchol. To asi není v tomto případě příliš směrodatné.
Hrany však vždy existují mezi dvěma vrcholy, tedy volba množiny $V \times V$
jako domény se zdá smysluplná. Otázkou je, co má být kodoménou. Jedna možnost by
byla opravdu uvážit nějakou další množinu hran $E$ a směřovat zobrazení do ní.
Tento pohled je vlastně opačný k~našemu \hyperref[def:graf-potreti]{třetímu
pojetí grafu}. Místo toho, abychom přiřazovali dva vrcholy jedné hraně, tak
přiřazujeme hranu páru vrcholů.

Existuje však mnohem přímější způsob. Přeci, abych dal najevo, že mezi párem
vrcholů vede hrana, nemusím vybírat žádnou \emph{konkrétní} hranu z~předem
definované množiny. Všechny hrany jsou stejné! Stačí mi si pouze u každých dvou
vrcholů pamatovat, jestli mezi nimi vede hrana, či nikoliv. To jest, stačí mi
libovolná dvouprvková podmnožina, jejíž jeden prvek znamená \uv{Mezi těmito
vrcholy nevede hrana,} a ten druhý naopak \uv{Mezi těmito vrcholy hrana vede}.

Obvyklou volbou (zvláště v informatice) je množina $\{0,1\}$, kde $0$ tradičně
značí, že hrana neexistuje, a $1$, že ano. Příznivci čisté logiky možná uvítají
množinu $\{\bot,\top\}$, kde $\bot$ je logická konstanta \uv{lež} a $\top$ je
logická konstanta \uv{pravda}. My se budeme držet čtenářům spíše přirozenější
volby, $\{0,1\}$.

Čili, \emph{hranami} mezi vrcholy z množiny $V$ myslíme strukturu na $V$ danou
zobrazením
\[
 \varepsilon:V \times V \to \{0,1\}.
\]
Konečně vysvětlíme, co myslíme tím, že takováto struktura je v podstatě
nejvolnější možná. Totiž, když pro libovolnou dvojici $v,w \in V$ změníme obraz
$\varepsilon(v,w)$ třeba z $0$ na $1$, stále tím dostaneme validní strukturu
hran na $V$ ve smyslu svojí definice. Čili, \textbf{úplně každé} zobrazení $V
\times V \to \{0,1\}$ postaví strukturu na množině $V$. To je intuitivně
ekvivalentní tomu, že každé dva díly stavebnice do sebe zapadají jakýmkoli
způsobem. Je zřejmé, že \uv{volnější} stavebnice než taková už neexistuje.

Naopak, vraťme se k příkladu celých čísel s operací násobení. Co by se stalo,
kdybychom se ráno vzbudili a rozhodli se, že odteď $2 \cdot 3 = 5$, ale veškeré
ostatní vlastnosti násobení (jako třeba i komutativita a asociativita) zůstanou
beze změny? Tato jedna úprava by zcela rozbourala celou strukturu násobení na
$\Z$, protože najednou by například nebylo možné definovat sudá a lichá čísla
($2$ by dělila všechny násobky $5$), $6$ by byla prvočíslo (její rozklad býval
$2 \cdot 3$), $10$ by se rovnalo $12$, jelikož
\[
 10 = 2 \cdot 5 = 2 \cdot (2 \cdot 3) = (2 \cdot 2) \cdot 3 = 4 \cdot 3 = 12,
\]
a způsobila nekonečně mnoho dalších trhlin. Intuitivně, násobení na $\Z$ je
stavebnice, kde do sebe každé dva díly zapadají přesně jediným způsobem.

Po tomto neformálním úvodu se na chvíli ponoříme do hlubin struktury zvané
\emph{graf}, povíme si, co znamená \uv{podstruktura}, že graf se dá též vnímat
jako prostor, a že můžeme přes zobrazení skákat mezi různými grafy.

V následujícím nemusíme hovořit o hranách jako o zobrazení $\varepsilon:V \times
V \to \{0,1\}$ popsaném výše. Naše původní představa množiny $E$ postačuje. Není
však špatné tuto myšlenku uchovat v hlavě, k čemuž slouží následující, extrémně
snadné, cvičení.

\begin{exercise}
 Rozmyslete si, jak upravit zobrazení
 \[
  \varepsilon:V \times V \to \{0,1\}
 \]
 definující hranovou strukturu na množině vrcholů tak, aby zahrnovalo i všechny
 \textbf{ohodnocené} grafy.
\end{exercise}

\input{podgrafy-souvislost-metrika}
\input{grafove-homomorfismy}
